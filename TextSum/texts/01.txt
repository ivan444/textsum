Sutrašnji Vjesnik izaći će samo u internetskom, a ne i u tiskanom izdanju jer je Tiskara Vjesnik donijela odluku da od danas prekida tiskanje lista zato što nije uspjela osigurati repromaterijal

Broj Vjesnika od subote, 21. travnja 2012. neće izići.

To će vjerojatno biti posljednji čavao u lijes nekadašnjeg zagrebačkog medijskog giganta koji je godinama ovisan o državnom financiranju.

Direktor Narodnih novina Robert Mekinić u prvom nam je kontaktu rekao kako novina najvjerojatnije neće izaći da bi nam nakon toga potvrdio kako vikend dvobroja definitivno neće biti na kioscima.

Sutrašnji Vjesnik izaći će samo u internetskom, a ne i u tiskanom izdanju jer je Tiskara Vjesnik donijela odluku da od danas prekida tiskanje lista zato što nije uspjela osigurati repromaterijal, potvrdio je za Hinu direktor Tiskare Zlatko Šoštarić i rekao kako je sada na vlasniku »da vidi što će dalje«.

»Tražili smo od vlasnika lista, 'Narodnih novina', može li uskočiti i platiti repromaterijal te osigurati njegov izlazak, no oni to nisu mogli i mi, nažalost, nismo mogli osigurati daljnje tiskanje« kazao je Šoštarić.

Rekao je i kako list Vjesnik nije podmirio dugove Tiskari, te kako su se u Tiskari nadali da će se problemi riješiti ako ga kupi Fond »Oak Investment Management Group«, no da su dobili informaciju da pregovori nisu uspjeli.

Na odluku o prestanku daljeg tiskanja Vjesnika utjecala je i činjenica da se u proteklih desetak dana od početka pregovora s Fondom »Oak Investment Management Group« nije ništa događalo, rekao je.

»Nismo uspjeli osigurati repromaterijal za daljnje tiskanje lista 'Vjesnik', a dobili smo informacije da su pregovori između Fonda 'Oak Investment Management Group' Nikole de Frankopana i 'Narodnih novina' koji su vlasnik tog lista propali«, kazao je.

»Nadali smo se da će Fond ipak kupiti 'Vjesnik' i preuzeti njegove obveze prema 'Tiskari', koje nisu male, da će taj natječaj biti uspješan i da ćemo namiriti dugove i nastaviti tiskanje. No, to se pokazalo nemogućim i mi ne znamo tko bi dalje mogao nastaviti plaćati troškove koji bi nastali«, dodao je.

Da Vjesnik danas ne ide u tisak potvrdio je i v.d. direktora »Vjesnika« Robert Mekinić. »Budući da su novine već napravljene i sve je pripremljeno, sve ćemo objaviti na svojem webu. Vjesnik neće biti dostupan na kioscima ali će se moći pročitati u elektroničkom obliku«, kazao je Mekinić.

Naglasio je da kao direktor nije sudjelovao u pregovorima o prodaji »Vjesnika« te tako ne može niti potvrditi niti zanijekati glasine o navodnom prekidu pregovora o njegovoj prodaji, a na pitanje »što dalje« nije mogao odgovoriti. »U ovom trenutku ne mogu odgovoriti na pitanje što će biti dalje«, kazao je.

Britanski investicijski fond »Oak Investment Management Group« Nikole de Frankopana jedini se javio na nedavno održan natječaj za kupnju dnevnog lista »Vjesnik«.

Prema uvjetima prodaje, novi vlasnik lista mora najmanje dvije godine nastaviti izdavati list, preuzeti svih 98 zaposlenika i ponuditi bankovno jamstvo od gotovo 14 milijuna kuna, na koliko su procijenjeni dugovi »Vjesnika« prema radnicima, dobavljačima i državi. Kupac preuzima i obvezu da neće bez odobrenja »Narodnih novina« u iduće dvije godine trećoj osobi prenijeti poslovni udjel tvrtke ili nakladnička prava te žig »Vjesnika«.
