Policija je kasno poslijepodne uhitila bivšeg saborskog zastupnika HDZ-a Stjepana Fiolića zbog, najvjerojatnije, malverzacija oko prodaje poslovne zgrade u Planinskoj ulici, potvrdio je Hini njegov odvjetnik Ante Madunić.

Fiolić će prenoćiti u jedinici za zadržavanje na Senjaku, a sutra će biti odveden na ispitivanje u USKOK i zatim na Županijski sud, koji će odlučivati o eventualnom određivanju pritvora.

Fiolić je uhićen u Velikoj Mlaki nakon što su mu istražitelji pretražili kuću i poslovne prostore.

Madunić pretpostavlja da se Fiolića sumnjiči zbog slučaja prodaje zgrade u Planinskoj ulici Hypo leasingu, a zatim Vladi, pri čemu je država oštećena za najmanje 30 milijuna kuna. Prema pisanju medija Fiolić je zgradu prvo prodao Hypo leasingu Croatia a zatim ju je u travnju 2009. po dvostruko višoj cijeni preko lizinga uzelo u desetogodišnji najam Ministarstvo regionalnog razvitka Petra Čobankovića.

Fiolić, koji je vlasnik tvrtke Mesnice Fiolić, po pisanju medija u ožujku je drugi put ispitan u USKOK-u zbog tog slučaja.
